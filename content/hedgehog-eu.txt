Triku

Trikua arrisku baten aurrean arantzadun bola bihurtzen da

Triku espezie guztiak oso antzekoak dira, eta bizitzeko era bertsua dute. 25 cm inguru luze izaten dira. Gorputzaren gaineko aldea eta alboak arantzaz estaliak dituzte, eta azpiko aldea, hankak eta atzaparrak, berriz, ile gogor latz samarrez beteak.
Belarriak, isatsa eta zangoak laburrak dituzte, eta muturra kono egiturakoa, zorrotza. Hainbat sagu eta sator espeziek bezala, trikuak ere badu sugearen pozoiarekiko inmunitate txiki bat. Erinazina molekulak ematen dio horretarako gaitasuna. Sugearen horzkada handia bada ordea hiltzeko arriskua badu.
Trikua animalia gauzalea da, iluntzen duenean ateratzen da janari bila. Barakuiluak, bareak, intsektuak eta harrak jaten ditu batik bat, baina baita txorien arrautzak eta suge txikiak ere. Animalia haragijalea bada ere, dieta osatzeko zizak, fruitu gorriak, belarren sustraiak eta meloia ere jaten dute.
Trikuak hibernatu egiten du. Egoera normalean gorputzako tenperatura 30–35 °C artekoa izaten du eta hibernazio garaian tenperatura 2 °C-taraino jeitsiarazten du. Honi esker bizi funtzioak nabarmen moteltzen ditu eta energia gutxiago gastatzen du.

https://eu.wikipedia.org/w/index.php?title=Triku&oldid=8183250
